> 称作慕佳人，似乎更贴切，开宫体诗的先河，陆机，誉为太康之英
### 日出东南隅行
扶桑生朝晖，照此高台端。高台多妖丽，濬房出清颜。
淑貌耀皎日，惠心清且闲。美目扬玉泽，娥眉象翠翰。
鲜肤一何润，秀色若可餐。窈窕多容仪，婉媚巧笑言。
暮春春服成，粲粲绮与纨。金雀垂藻翘，琼佩结瑶璠。
方驾扬清尘，濯足洛水澜。蔼蔼风云会，佳人一何繁。
南崖充罗幕，北渚盈軿轩。清川含藻景，高岸被华丹。
馥馥芳袖挥，泠泠纤指弹。悲歌吐清响，雅舞播幽兰。
丹唇含九秋，妍迹陵七盘。赴曲迅惊鸿，蹈节如集鸾。
绮态随颜变，沈姿无定源。俯仰纷阿那，顾步咸可欢。
遗芳结飞飙，浮景映清湍。冶容不足咏，春游良可叹。



















